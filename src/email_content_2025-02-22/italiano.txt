


#

Analitica

News #1
Borse ai massimi, Ucraina ed Europa ai margini
Un nuovo assetto degli equilibri globali sta prendendo forma e l'Europa sembra osservare dalla finestra mentre altri decidono per lei.
Nei giorni scorsi, Stati Uniti e Russia si sono incontrati a Riad per negoziare una possibile fine del conflitto in Ucraina, escludendo dal tavolo sia l'Unione Europea sia l'Ucraina stessa.
Le recenti dichiarazioni di Donald Trump, che ha definito il presidente ucraino Volodymyr Zelenskiy un "dittatore", unite alle proposte di legare l'aiuto economico statunitense a concessioni sui diritti minerari ucraini, hanno alimentato ulteriormente l'incertezza.
L'ipotesi che Washington possa ridurre il proprio sostegno a Kyiv e ridefinire i rapporti con Mosca solleva interrogativi sul futuro equilibrio di potere in Europa.
I mercati finanziari europei, però, continuano a muoversi in direzione opposta rispetto alle tensionigeopolitiche.
L'indice tedesco DAX segna nuovi massimi, mentre Piazza Affari ha superato livelli che non toccava dal 2008.
Anche il prezzo dell'oro, tradizionale bene rifugio, ha sfiorato i 3.000 dollari l'oncia, segnalando come alcuni investitori stiano comunque coprendosi dal rischio.
Questo apparente scollamento tra geopolitica e finanza può essere letto in più modi.
Da un lato, i mercati scommettono che alla fine prevarrà il pragmatismo e che un accordo, seppur sfavorevole per qualcuno, stabilizzerà la regione.
Dall'altro, la liquidità immessa negli ultimi anni e l'aspettativa di un allentamento delle politiche monetarie continuano a sostenere le borse, a prescindere dalle incertezze politiche.
Il rischio è che, se le tensioni dovessero però degenerare o l'Europa mostrasse ulteriori segni di frammentazione, l'ottimismo dei mercati possa rapidamente dissolversi.
Su questo punto in settimana è intervenuto anche Mario Draghi, che ha lanciato un monitochiaro: l'Europa rischia di restare sola e, proprio per questo, deve reagire subito come se fosse uno Stato unico. "A volte l'Ue è il principale nemico di se stessa", ha affermato Draghi.
In questo contesto, la capacità dell'Europa di preservare la stabilità economica e politica sarà osservata con crescente attenzione dagli investitori.


News #2
Crisi del debito USA: rischio reale o paura infondata?
Il debito pubblico degli Stati Uniti continua a crescere e, nei prossimi anni, le stime dicono che potrebbe superare il picco raggiunto durante la Seconda guerra mondiale.
Oggi questo tema è tornato centrale anche a causa delle promesse dell'amministrazione Trump di nuovi tagli fiscali e dazi commerciali, che potrebbero aggravare ulteriormente il deficit americano e innervosire i mercati obbligazionari.
Di fronte a questi numeri, viene spontaneo chiedersi: ci dobbiamo davvero preoccupare?Rischiamo una crisi finanziaria globale se il debito americano diventasse insostenibile?
Secondo uno recente studio della Brookings Institution, la risposta è: probabilmente no.
Una crisi vera e propria, cioè un crollo improvviso della fiducia nei titoli di Stato statunitensi, è considerata poco probabile.
Gli economisti hanno esaminato quattro scenari che potrebbero innescarla, ma nessuno sembra davvero realistico.
* Il primo scenario è quello di una svendita massiccia di Treasury da parte di un grande paese, come la Cina. Ma la Cina possiede solo il 3% del debito statunitense.
* Il secondo rischio riguarda il mancato innalzamento del tetto del debito da parte del Congresso. Potrebbe succedere, certo, ma ogni volta che è accaduto in passato, il caos sui mercati ha spinto i politici a trovare in fretta un accordo.
* Il terzo timore è quello di una strategia inflazionistica: far salire i prezzi per ridurre il peso del debito. Ma sarebbe efficace? No, perchéil debito USA è a breve scadenza e andrebbe rifinanziato subito a tassi più alti.
* Infine, il default volontario. Sarebbe la scelta più drastica, ovvero quella di dichiarare di non voler ripagare il debito. Ma avrebbe senso? Secondo lo studio poco, visto che il 70% dei creditori sono americani e il danno ricadrebbe soprattutto sull'economia interna.
Il vero rischio, avvertono gli esperti, non è però nei numeri. È nella politica.
La stabilità del sistema americano si basa sulla fiducia: fiducia nel fatto che il Congresso, pur tra mille difficoltà, troverà sempre un accordo; fiducia che la Fed manterrà la propria indipendenza; fiducia che, nonostante le tensioni, le regole del gioco saranno rispettate.
Ma cosa succede se questa fiducia inizia a incrinarsi?
Forse il debito, da solo, non farà crollare nulla. Ma se un giorno gli investitori, come già accaduto con Liz Truss nel Regno Unito, iniziassero a dubitare della capacità degli Stati Uniti di restarequel punto fermo che sono sempre stati, allora il problema potrebbe trasformarsi in qualcosa di più pericoloso.


News #3
Airbnb utile e ricavi oltre le aspettative
Airbnb ha chiuso il quarto trimestre del 2024 con risultati superiori alle attese degli analisti, confermando la solidità del proprio modello di business.
Nel Q4 2024, la società ha registrato un utile per azione di 73 centesimi, superando ampiamente i 58 centesimi previsti.
I ricavi sono cresciuti del 12% su base annua, attestandosi a 2,48 miliardi di dollari, oltre i 2,42 miliardi stimati.
L'utile netto è stato di 461 milioni di dollari, rispetto a una perdita di 349 milioni di dollari nello stesso periodo del 2023, causata da spese fiscali straordinarie.
La crescita delle prenotazioni e del valore delle transazioni ha sostenuto questi risultati.
* Le Notti ed Esperienze Prenotate sono state 111 milioni (+12%);
* Il Gross Booking Value (GBV) ha raggiunto i 17,6 miliardi di dollari (+13%);

L'ADR (Tariffa Giornaliera Media) è aumentata dell'1%, attestandosi a 158 dollari.
Nota: Il Gross Booking Value (GBV) indica il valore totale delle prenotazioni, comprese di commissioni, spese di pulizia e tasse. L'ADR misura invece il valore medio pagato per notte, risultando dalla divisione del GBV per le notti prenotate.
Nel 2024, Airbnb ha lanciato oltre 535 aggiornamenti, tra cui il Co-Host Network, operativo in 10 paesi, e nuove funzionalità per la localizzazione in mercati chiave come Brasile e Giappone.
Per il Q1 2025, il management prevede invece ricavi tra 2,23 e 2,27 miliardi di dollari (+4-6%).
Il titolo chiude però la settimana in calo del 9,51%.


News #4
Fuga da Wall Street: l'Europa conquista i mercati
Negli ultimi anni, parlare di mercati finanziari significava quasi sempre evocare cautela, paura di recessione e un'inflazione difficile da domare.
I gestori di fondi, preoccupati dai rialzi dei tassi di interesse e dal rischio di una frenataeconomica globale, avevano preferito accumulare liquidità e muoversi con estrema prudenza.
Ora, però, un recente sondaggio condotto da Bank of America racconta una storia diversa. Ovvero che la fiducia degli investitori è tornata, e con una forza che non si vedeva dal 2010.
Lo rivela il Bank of America Fund Managers Survey, un'indagine mensile che, nell'edizione svolta tra il 7 e il 13 febbraio 2025, ha coinvolto 168 professionisti con in gestione 401 miliardi di dollari.
I risultati mostrano come la liquidità nei portafogli sia scesa ai minimi degli ultimi quindici anni, mentre le azioni globali sono tornate ad essere l'asset preferito.
Il 34% degli intervistati è convinto che saranno proprio i mercati azionari globali a garantire i rendimenti migliori nel 2025.
Cosa ha fatto scattare questo cambio di passo?
Da un lato, la prospettiva di tagli dei tassi da parte della Federal Reserve.
Dall'altro, la percezione che la recessione sia stata evitata e che lacrescita possa proseguire. Solo il 16% degli investitori ritiene infatti probabile una recessione globale nei prossimi dodici mesi.
A questo si aggiunge l'effetto trainante dell'intelligenza artificiale, che ha infiammato il comparto tecnologico e ora sembra contagiare l'intero mercato.
Eppure, molti investitori stanno spostando lo sguardo dall'America all'Europa.
Non a caso, l'89% degli intervistati ritiene che le azioni statunitensi siano sopravvalutate, il dato più alto dal 2001.
Le borse europee hanno già registrato un rialzo maggiore rispetto all'S&P 500 dal Natale scorso, nonostante le tensioni geopolitiche, la guerra in Ucraina e le incertezze nei rapporti tra Stati Uniti e Unione Europea.
A trainare questa crescita è stato soprattutto il settore della difesa: titoli come Rheinmetall, BAE Systems e Thales hanno raggiunto nuovi massimi, mentre l'indice Stoxx Europe Aerospace & Defence è salito ai livelli più alti dagli anni Novanta.
Questo slancioriflette quindi le "scommesse" degli investitori su un aumento delle spese militari da parte dei governi europei.


La trimestrale della settimana
Walmart spinge sull'e-commerce, ma i mercati restano scettici
Walmart ha chiuso il quarto trimestre fiscale con ricavi che hanno superato le aspettative, attestandosi a 180,55 miliardi di dollari contro i 180,01 previsti.
Eppure, nonostante i numeri positivi, le azioni sono scese dell'8,90% nella settimana.
Quando si parla di Walmart, non si tratta solo dei bilanci di un gigante della grande distribuzione.
I suoi risultati sono spesso letti come un termometro dello stato di salute dell'economia americana e delle abitudini di spesa delle famiglie statunitensi. Se Walmart rallenta, è lecito chiedersi: i consumatori stanno tirando il freno?
La risposta del calo del titolo è probabilmente da ricercare nelle prospettive future.
Il colosso della grande distribuzione prevede infatti una crescita dei ricavi tra il 3% e il4% per il prossimo anno fiscale e un incremento dell'utile operativo tra il 3,5% e il 5,5%.
Un dato seppur positivo, inferiore ai ritmi recenti. La causa? L'acquisizione di Vizio e l'effetto dei dazi, due fattori che peseranno sull'utile operativo per circa 150 punti base.
Eppure, Walmart continua a macinare risultati.
Le vendite online negli Stati Uniti sono salite del 20%, segnando l'undicesimo trimestre consecutivo di crescita a doppia cifra.
Gli acquisti nei negozi fisici restano stabili, con un aumento del 4,6% delle vendite comparabili. Anche i clienti con redditi più alti stanno scegliendo Walmart, attratti da prezzi competitivi e servizi come il ritiro rapido e le consegne veloci.
Ma il futuro è incerto. Le tensioni geopolitiche e il rischio di nuovi dazi su importazioni da Messico e Canada potrebbero alzare i prezzi.
Walmart cerca di contrastare questi rischi spingendo sull'e-commerce, investendo in pubblicità e potenziando Walmart+, aree ad altamarginalità.
A dimostrazione della sua solidità e della volontà di premiare gli azionisti, ha anche annunciato un aumento del dividendo del 13%, portandolo a 94 centesimi per azione, il rialzo più consistente in oltre un decennio.
Tutto ciò funzionerà? È la domanda che si pongono anche gli investitori. Per ora, la società rassicura: "Non vediamo cambiamenti drastici nei comportamenti di spesa." Ma, in tempi volatili, la stabilità non è mai scontata.


Video YouTube
Ogni quanto controllare il proprio portafoglio?
Ma esiste una frequenza precisa con cui è giusto controllare i propri investimenti? Cerchiamo di scoprirlo
https://intrinsecosrl.acemlna.com/lt.php?x=3DZy~GE2JFic6H__yNLOWOdw3KBVuwH0lxozkHg5UqXKE54qzky.zuhu142hitDunuhAYXHLJC